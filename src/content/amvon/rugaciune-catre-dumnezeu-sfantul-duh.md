---
template: blog-post
category: amvon
slug: /amvon/rugaciune-catre-dumnezeu-sfantul-duh
date: 2021-06-17
title: Rugăciune către Dumnezeu Sfântul Duh
description: :Rugăciune către Dumnezeu Sfântul Duh
---

**Rugăciune către Dumnezeu Sfântul Duh**

_O, Duhule Sfinte coboară peste noi
Slobozindu-ne din necazuri şi nevoi.
Aminteşte-ţi de poporul cel bine credincios,
Înmiresmându-l cu duhovnicesc miros.
Desăvârşeşte lucrarea mântuirii pe pământ,
Transfigurând creaţia cu harul Tău cel sfânt.
Ne întâmpină mintea uscată ca un spin,
Îmbrăcând-o cu frumuseţea petalelor de crin.
Caută spre inima de griji împovărată,
Învăluind-o în pacea Ta netulburată.
Îndepărtează-ne cugetul de negre uneltiri,
Luminându-l cu gândul bunei vieţuiri.
Alungă pustiul plin de amărăciune,
Adăpându-ne cu râvna către rugăciune.
Goneşte ale vrăjmaşilor rele întristări,
Sădind în locul lor harisme şi binecuvântări.
Plouă stropi mari de nesfârşită bucurie,
Ca să năzuim cu dor spre curăţie.
Revarsă neîncetat Izvorule de îndurare,
Minunatul dar de îndelungă răbdare.
Săvârşirea binelui pe toţi ne învaţă,
Îndemnându-ne mereu cu părintească povaţă.
Făptura cu mireasa înfrânării o logodeşte,
Şi Răscumpărătorului Hristos o afieroseşte.
Răstigneşte urâtele şi nestricăcioasele poftiri,
Făcându-ne părtaşi fericitei nemuriri.
Pe ai tăi cinstiţi închinători îi găteşte,
Cu veşmântul bunătăţii care nu putrezeşte.
Răcoreşte-ne văzduhul sufocat al fiinţei,
Cu înţelegătorul vânt al credinţei.
Surpă dintre noi pizma şi mânia,
Şi ne îndeamnă a lepăda mândria,
Ca să izgonim degrab orice supărare,
Strălucind în lume ca razele de soare._

**Preot Irimia Cristian Vlad**
Parohia Covasna Staţiune
