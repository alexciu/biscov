---
template: blog-post
category: amvon
slug: /amvon/marea-unire
date: 2021-06-17
title: MAREA UNIRE – 1 DECEMBRIE 1918
description: :MAREA UNIRE – 1 DECEMBRIE 1918
---

**MAREA UNIRE – 1 DECEMBRIE 1918**

**_„Când un neam întreg gândeşte un singur gând şi inimile a milioane de oameni palpită de o singură simţire – oare este putere omenească care să-i poată sta împotrivă? Chiar de ar fi o astfel de putere vrăşmăşească, ea trebuie să se închine înaintea voinţei suverane a milioane de suflete înfrăţite într-un cuget şi o simţire.”_**

Dragi prieteni,
Doamnelor şi domnilor,

Conştiinţa unităţii de neam, de limbă şi de credinţă a poporului român a fost permanentă în istoria lui. Ea a izvorât din realitatea istorică a originii lui daco-romane, din mărturisirea aceleiaşi credinţe religioase, din legăturile neîntrerupte care au existat totdeauna dintre românii de o parte şi de alta a Carpaţilor până la Marea Neagră.

Pe bună dreptate, actul istoric de la 1 Decembrie 1918 reprezintă sărbătoarea de suflet a tuturor românilor, un simbol al împlinirii dorinţei de libertate şi unitate a poporului român.

De Ziua Naţională, se impune să rememorăm cu preţuire şi respect glorioasele fapte de vitejie ale eroilor neamului, spiritul de dăruire şi sacrificiu pentru împlinirea unui ideal viu – făurirea Statului Naţional Unitar având la bază unitatea de neam, limbă şi cultură.

Una dintre bătăliile cu cele mai adânci implicaţii pentru dezideratul Unirii a fost cea de la Mărăşeşti. Cele 50 de zile de luptă din vara anului 1917 sunt mărturia sentimentului de jertfă şi datorie al armatei române.

Momentul istoric cel mai însemnat din întreg destinul poporului român este ziua de 1 Decembrie 1918, când prin votul Marii Adunări Naţionale şi prin aclamaţiile a celor peste o sută de mii de participanţi s-a decretat „Unirea cu Ţara Mamă a românilor din Transilvania, Banat, Crişana şi Maramureş.”

Evocând astăzi Marea Unire de la 1 Decembrie 1918, omagiul şi recunoştinţa noastră se îndreaptă către poporul întreg, cum spunea Nicolae Iorga: „de pretutindeni şi din toate veacurile, martir şi erou.”

Să cinstim pe toţi făuritorii statului naţional unitar român!

Să cinstim poporul român – adevăratul făuritor al acestui strălucit act istoric!
