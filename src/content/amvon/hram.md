---
template: blog-post
category: amvon
slug: /amvon/hram
date: 2021-06-17
title: Întâiul hram la Biserica „Izvorul Tămăduirii” din Covasna
description: :Întâiul hram la Biserica „Izvorul Tămăduirii” din Covasna
---

**Întâiul hram la Biserica „Izvorul Tămăduirii” din Covasna**

În ziua de 3 mai 2008, oraşul Covasna îmbracă haine de sărbătoare, căci se laudă şi se cinsteşte cu cântări preafrumoase mama Bisericii Ortodoxe, Preasfânta Născătoare de Dumnezeu.

Biserica de lemn construită în stilul vechi românesc ce poartă hramul „Izvorul Tămăduirii”, parcă îşi desface singură acoperişul, pentru a-i lăsa pe credincioşi să zboare spre înălţimi. Acest lucru a devinit posibil, datorită dumnezeieştii slujbe săvârşită de Prea Sfinţitul Ioan, Episcopul Covasnei şi Harghitei.

Simţirile lăuntrice ale celor prezenţi s-au putut traduce în cuvinte, astfel:

> _„Un ritm, un tremur de vibraţii
> Te-nalţă tot mai sus în nori;
> E Duhul Sfânt în toţi chemaţii!
> Nu-ţi pasă dacă ai să mori,
> Vei fi etern ieşind din spaţii
> Din timp şi din comori.
> Că e minune sau spectacol-
> În ochii vii, de forme plini,
> Să înfloreşti ca un oracol,
> Să-ţi curgă-n vine noul vin!
> Ai vrea-ntr-un univers miracol
> Să mori şi să te-nchini.”_

_(Ilie Mocanu, „Lumina nevăzută care se creează”)_

> „Domnul a pogorât din ceruri pe pământ ca să mântuiască pe cel pierdut (Matei 18,11), şi a întemeiat pe pământ Biserica Sa, pentru ca oricând să se mântuiască cei ce doresc salvarea; pentru ca oricând să se vindece de bolile trupeşti şi sufleteşti; pentru ca oricând să se lumineze cei ce caută să se elibereze de întunericul păcatului; pentru a întărirea celor neputincioşi, pentru luminarea şi curăţirea celor necuraţi, cât şi pentru izbăvirea de necazuri, nevoi şi sărăcie sufletească…”

_(Sfântul Ioan din Kronştadt, „Liturghia: Cerul pe Pământ”)_

Praznicul de vineri, din săptămâna luminată atrage atenţia asupra Sfintei Fecioare Maria care, purtându-L pe Iisus Mântuitorul în braţe arată viitorului împărat Leon, un izvor ce ieşea din pământul pe care ea l-a binecuvântat în acel loc.

Cu această apă purtătoare de har, binecredinciosul Leon vindecă pe-un bolnav şi mai târziu cinsteşte acel loc cu ridicarea unei frumoase biserici.

De un asemenea izvor purtător de viaţă aveau nevoie şi covăsnenii, dar mai ales toţi creştinii care vin în staţiune pentru vindecarea diferitelor boli.

Gândindu-se la această nevoie a poporului lui Dumnezeu, Episcopul Ioan împreună cu Preotul Irimia Cristian Vlad originar din Covasna au căutat, precum odinioară dreptul Leon, un loc pentru zidirea unui sfânt altar, din care se va putea scoate ca dintr-o fântână apa cea curăţitoare de patimi şi tămăduitoare de boli.

Ascultând glasul celei Grabnic Ajutătoare, s-a hotărât ca biserica ce izvorăşte har şi binecuvântare să fie construită ca şi cetăţile din vechime, pe un loc înalt şi anume pe platoul de lângă hotelul Montana.

Din această poziţie ce tronează întregul oraş, Mângâietoarea celor necăjiţi şi întristaţi îşi va putea întinde mâinile peste toţi oamenii, păzindu-i cu omoforul ei de toată răutatea şi viclenia neîmpăcată a diavolului.

Anul acesta, bucuria prilejuită de ţinerea hramului a fost deplină, căci Prea Sfinţitul Ioan, Episcopul Covasnei şi Harghitei a împărtăşit harul ceresc rostind cuvintele „Pace vouă” înconjurat de 12 preoţi, reînoind cele întâmplate imediat după Slăvita Înviere, când Domnul Iisus, Biruitorul morţii s-a arătat celor care au crezut în El, zicându-le: „Pace vouă. Îndrăzniţi şi vedeţi că Eu Însumi sunt.”

Preasfinţia Sa, Episcopul Ioan a mărturisit că doreşte ca lucrările de finalizare a zidirii bisericuţei să fie încheiate cât mai curând.

La sfârşit persoanele ce-au participat la Sfântul Maslu şi sfinţirea apei au cules rouă cerească, căci Părintele Episcop Ioan a plouat peste toţi izbăvitoarea Aghiasmă.

**Preot Irimia Cristian Vlad, Parohia Ortodoxă Covasna Staţiune**
