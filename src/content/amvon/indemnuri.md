---
template: blog-post
category: amvon
slug: /amvon/indemnuri_catre_credinciosi
date: 2021-06-18
title: Îndemnuri către credincioși pentru a trăi în duhul ortodoxiei Sf. Părinți
description: Îndemnuri către credincioși pentru a trăi în duhul ortodoxiei Sf. Părinți
---

Să nu facem faptele bune, rugăciunea și celelalte ce aparțin de credință pentru a avea apoi satisfacția de a ne simți mai buni iar apoi să-I cerem lui Dumnezeu să ne lase “în pace“, să ne trăim viața așa cum vrem atâta timp cât– zicem noi – “nu facem rău nimănui“...

Să încercăm să nu discredităm pe toți aceia care nu sunt de acord cu părerile noastre, fie că e vorba de mentalitate, convingeri personale sau orice altceva, ci să învățăm de la mărinimoasa, îngăduitoarea și iertătoarea atitudi­ne a Părinților având ca obiectiv nu a fi doar corecți intelectual îndepărtându-ne de simplitatea lui Hristos şi adevărata milă faţă de cei aflaţi în suferinţă ci trebuie să ieşim afară din noi înşine şi să începem să iubim, să ne doară şi pentru ceilalţi oameni.

Să fim atenți pentru a nu fi prinși de mrejele pietismului: încăpățânare orgolioasă, ifose de trăire ”autentică”, mimarea comuniunii, duhul contrazicerii, obsesia amănuntelor, confuzia valorilor, nesinceritate bine camuflată, neînțelegerea felului cum trebuie împletită dragostea cu fermitatea și neputința de a vedea o problemă în ansamblul ei ci să încercăm să înțelegem dimensiunea duhovnicească a vieții.

Să nu facem din râvna noastră pentru credință și din dorința de a apăra Ortodoxia un motiv pentru a deveni răzvrătiți, încrâncenați, repeziți căci putem cădea în latura extremismului prin stilul exaltat și acțiunile nechibzuite producând astfel dezbinări și ceartă erijându-ne în reformatori ci să căutăm dreptatea prin iubirea și voia lui Dumnezeu.

Pentru a nu produce sminteală și a fi în duhul Evangheliei se cuvine să vedem partea bună și frumoasă a oamenilor-chipul lor divin, a încerca să rezolvăm cât mai bine numai problemele care sunt în puterea și răspunderea noastră, să căutăm ale noastre greșeli, precum și a ne strădui să împlinim o lucrare pozitivă și constructivă în comuniunea Sfintei Biserici.

Să-L primim pe Hristos Cel Unul, personal și adevărat nu doar să-I cerem darurile cotinuând să ne vedem de visele, ambițiile și voia noastră lăsând în urmă pocăința, sinceritatea și reala unire cu Domnul.

Să nu pretindem cu asprime și tulburare de la cei cu funcții de conducere să dea dovadă de ceea ce noi înşine refuzăm să împlinim în familia sau în locul desfășurării activităţii noastre. Ar fi bine ca în paralel cu “înaltele noastre pretenţii”, să căutăm înăuntrul conştiinţei noastre tăierea spinilor răutăţilor noastre şi punând astfel ca temelie a vieţuirii proprii smerenia, să devenim mai îngăduitori, mai miloși şi mai curați pentru înveșmântarea cu harul cel dumnezeiesc.

**Preot Irimia Cristian Vlad, Parohia Ortodoxă Covasna Staţiune**
