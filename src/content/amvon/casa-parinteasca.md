---
template: blog-post
category: amvon
slug: /amvon/casa-parinteasca
date: 2021-06-17
title: Casa părintească
description: :Casa părintească
---

**Casa părintească**

> “Poarta străveche în satul părintesc,
> Simbol curat, fără zăvor.
> De-o parte te vegheză ţintirimul
> De alta şopoteşte un izvor.
> Acolo-i casa noastră, din lemn şi din pământ,
> Clădită anevoie în sudoare
> Pe dealul nostru molcom transilvan,
> Sărac în dobitoace şi grânare.
> Săracii oamenii, seara de pe câmp
> Rămân oleacă în ocol la tine
> Se-aşază istoviţi pe jgheaburi de-adăpat
> Şi-ntreabă ce mai facem şi de bine…
> Mama-i de-acum bătrână şi tata alb de tot.
> Şi cumpăna fântânii – o povară,
> Când bivolii-nsetaţi şi oile se strâng
> Să fie adăpate către seară.
> Dumineca, măicuţa, în veşmânt cernut,
> Cu busuioc în mână şi-ntr-o năframă
> Duce din bruma cât avem de grâu
> O prescură de jertfă la icoană.
> Atâta-i casa noastră: o vatră de sălaş
> Unde se-ncinge focul şi se coace pâne
> O parte pentru prunci şi alta la altar,
> Spre pomenirea numelor străbune.
> Sfânt obicei, părinţii din părinţi,
> O mâna sapă, alta se închină
> Şi Domnul picură din mila Lui
> Ulei în graiul lămpii pe colină.
> Dealuri sărace, pământul transilvan
> Sfinţit cu lacrimi şi zvântat de soare,
> Un clopot stins ne cheamă luminat
> În zorii blânzi, la sărbătoare.
> Acelaşi grai de clopot, într-un amurg târziu
> Strânge făptura stinsă într-o raclă.
> Un pumn de oase mirosind a har
> Ioan de lemn, groparul, ne îngroapă.
> O cruce noduroasă de stejar
> Pe care se numeşte răposatul,
> De-o parte şi de alta pe braţul ei săpat:
> Iisus Nazarineanul Împăratul.
> ………………………………………….
> Apoi Botezul, Se naşte câte-un prunc
> Şi iaraşi se adună neamurile toate,
> Şi vin cu daruri – câte un miel sugaci, în zori
> Pe cai, departe, peste sate.
> Pruncu-nfăşat de muma şi de moşi
> Trimes cu dar şi cele cuvenite,
> Biserica e plină şi preotul slăvit
> Cufundă pruncul în apele sfinţite.
> Aşa sunt sărbătorile şi pruncii cresc
> Şi iarăşi se toarnă peste lume
> Şi unii sunt şi unii au pierit
> Şi unii par vestiţi şi unii-s fără nume.
> Şi zilele şi nopţile la rând
> Trec şi se sting usor ca o făclie
> Şi iarăşi Paştile împărăteşti
> Ne umplu casele de bucurie,
> Când vitele şi caii şi turmele de oi
> Şi holdele şi apa din fântână
> Învie în lumină şi sărutăm pe bot
> Toţi mieii şi copacii din grădină.
> Sat transilvan, căsuţe de pământ,
> Muşcate la fereastră, busuioc la grindă,
> Ştergar curat, icoane pe pereţi,
> Ziua-nvierii şi noaptea de colindă,
> Rusalii, Boboteaza, postul către Paşti
> Şi Maica Domnului în plină vară,
> Holdele-s coapte, secerători puţini,
> Viaţa noastră-n ţara milenară”.

**(Ioan Alexandru)**
