---
template: blog-post
category: istoric
slug: /istoric/sfintirea_crucii
date: 2021-06-18
title: Sfinţirea Sfintelor Cruci - 2008
description: Sfinţirea Sfintelor Cruci - 2008
---

Pe 22 februarie 2008, într-o zi de vineri când în Biserica Ortodoxă se cântă cu mare evlavie: „O! De trei ori fericită şi preacinstită Cruce, ţie ne închinăm credincioşii şi te mărim, veselindu-ne de dumnezeiasca ta înălţare; ci ca o pavăză şi armă nebiruită, ocroteşte şi acoperă cu darul tău, pe cei ce strigă: Bucură-te, Cruce, păzitoarea creştinilor!” (Condacul 1, Acatistul Sf. Cruci) în staţiunea Covasna a avut loc sfinţirea şi înălţarea pe turnul bisericii ce va avea hramul „Izvorul Tămăduirii” Sfânta Cruce, „semnul adevăratei bucurii”.

La deosebitul eveniment din inima României a participat şi şeful statului d-nul Traian Băsescu împreună cu familia.

Urmând sfinţilor îngeri care „din cer în chip nevăzut înconjoară cu frică Crucea cea de viaţă purtătoare şi, văzând-o că dă credincioşilor har de lumină dătător, cu strălucire, se spăimântează şi stau strigând către dânsa: Bucură-te, cea prin care se binecuvintează zidirea.” (Icosul 1, Acatistul Sf. Cruci) ne-am asemănat şi noi P.C. Pr. Irimia Cristian Vlad, Parohul Bisericii „Izvorul Tămăduirii” din oraşul Covasna, alături de P. S. Părinte Ioan Selejan, Episcopul Covasnei şi Harghitei şi P. C. Pr. Prot. Bercu Ioan invocând harul Duhului Sfânt asupra Cinstitei cruci şi a comunităţii participante la rugăciune.

Importanţa copleşitoare a zilei de 22 februarie 2008 o dă chiar ridicarea Sfintei cruci deasupra Covasnei, căci „ea(Crucea) este pentru noi, cei ce ne mântuim, puterea lui Dumnezeu”. (1 Cor. 1,18)

Uitându-ne la Sf. Cruce care parcă este o cheie aşezată în poarta cerului, inimile noastre de români ortodocşi se înflărează cântând în cor: „ Cu noi este Dumnezeu, înţelegeţi neamuri, şi vă plecaţi, căci cu noi este Dumnezeu./Auziţi până la marginile pământului, căci cu noi este Dumnezeu./Cei puternici, plecaţi-vă, căci cu noi este Dumnezeu./Şi orice sfat veţi sfătui, risipi-l-va Domnul, căci cu noi este Dumnezeu./De frica voastră nu ne vom teme, nici ne vom tulbura, căci cu noi este Dumnezeu/Pe Domnul Dumnezeul nostru, pe Acela vom sfinţi, şi El va fi nouă frică, căci cu noi este Dumnezeu.” (Ceaslov, Pavecerniţa Mare)

**Preot Irimia Cristian Vlad, Parohia Ortodoxă Covasna Staţiune**
