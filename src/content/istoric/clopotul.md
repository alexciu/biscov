---
template: blog-post
category: istoric
slug: /istoric/cloputul_bisericii
date: 2021-06-16
title: Povestea clopotului bisericii „Izvorul Tămăduirii” din Covasna
description: Un „înger” şi-a făcut casă în turnul bisericii
---

În ziua de 10 martie 2008 în staţiunea Covasna, pentru întâia dată, la Biserica Ortodoxă „Izvorul Tămăduirii” de lângă hotelul Montana, clopotul anunţă începerea Postului Mare.
Acesta a fost sfinţit de către Prea Sfinţitul Ioan Episcopul Covasnei şi Harghitei împreună cu Prea Cucernicul Preot Protopop Bercu Ioan şi Prea Cucernicul Preot al Parohiei Covasna Staţiune Parohul Irimia Cristian Vlad.
La acest deosebit eveniment au participat donatorii clopotului d-nul Ruţă Moise şi d-na Ruţă Camelia, care au rezonat profund cu înălţătoarea slujbă de sfinţire.
Părintele Episcop Ioan a ţinut să le spună darnicilor credincioşi, care s-au ostenit să aducă clopotul de care era atâta nevoie la Biserica „Izvorul Tămăduirii” din Covasna, că acesta va plânge după ce ei vor trece pragul veşniciei, făcând pomenire de această bine primită jertfă a lor.
Înălţarea clopotului în turnul bisericii este un moment important din viaţa credincioşilor ortodocşi din Covasna dar şi din întreaga ţară, pentru că el va chema cu sunetu-i cristalin la dumnezeieştile slujbe pe toţi, deopotrivă localnici şi creştini, veniţi la staţiune pentru tămăduirea lor trupească şi sufletească.
El nu numai că va anunţa momentele importante din viaţa liturgică a comunităţii credincioşilor, dar cu puterea care i-a fost conferită prin rugăciune el va certa furtunile, va izgoni fulgerele şi va potoli cutremurele.
Pentru cei care îi aud glasul el este viu, căci sunetul său deschide conştiinţa şi sufletul omenesc îmbrăcându-ne tainic cu vorbele Domnului nostru Iisus Hristos, care ne cheamă pe toţi astfel: „Veniţi la Mine toţi cei osteniţi şi împovăraţi şi Eu vă voi odihni pe voi.”
Totodată acest clopot ne îndreaptă privirile spre cer, aducându-ne aminte de Cel ce s-a înălţat de-a dreapta lui Dumnezeu Tatăl şi care la trâmbiţarea arhanghelului se va coborî pentru a judeca lumea.

**Preot Irimia Cristian Vlad, Parohia Ortodoxă Covasna Staţiune**
